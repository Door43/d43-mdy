====== 22. **ዮሃኒሴኮ ሾይንቶ**  ======

{{https://api.unfoldingword.org/obs/jpg/1/en/360px/obs-en-22-01.jpg?direct&}}

ፆኦሲ ቤርታዺ ፔኤኮ ኪኢታንቾ ዛሎና ዒዛ ማሊፆ ኬኤዛ ዓሶ ዛሎናኣ ዴሮም ፔ ማሊፆ ኬኤዜኔ። ጋዓንቴ ፔቴታዖ ፆኦሲ ዔኤቢ ኬኤዚባኣ ዖይዶ ፄኤታ ሌዔ ዓኣዼኔ። ፔቴ ኬሊ ፆኦሲ ኪኢታንቾ ዛካሪያሴ ጌይንታ  ፔቴ ጋርቺ ቄኤሴስኬያም ፆኦሲ ኮራፓ ኪኢታ ዔኪ ዬዔኔ። ዛካሪያሴንታ ዒዛኮ ማቾ ዔልሳቤፆንታ ፆኦሲ ዒጊጫ ዓሲኬ፤ ጋዓንቴ ዒዛ ናይ ሾይባኣያ ዞኦኮኬ።

{{https://api.unfoldingword.org/obs/jpg/1/en/360px/obs-en-22-02.jpg?direct&}}

ዬይ ኪኢታንቻሢ ዛካሪያሴም፥ “ኔ ማቻ ዓቲንቄ ናይ ሾዓንዳኔ። ሱንፆ ኔ ዒዛኮ ‘ዮሃኒሴ’ ጌይ ጌሤ፤ ዒዚ ዓያና ጌኤሺ ዼኤፒ ዎልቄና ዒዛይዳ ማዓያ ማዓንዳኔ፤ ዒዚ ዴሮ ካኣቱሞም ዶኦሞናሢም ጊኢጊሻንዳኔ!” ጌዔኔ። ዛካሪያሴያ፥ “ታ ማቾንታ ታናንታ ኑ ሚርጌና ጋርቼኔ! ዬይ ማዓንዳሢ ታ ዎዲ ዔራንዳይ?” ጌዔኔ።

{{https://api.unfoldingword.org/obs/jpg/1/en/360px/obs-en-22-03.jpg?direct&}}

ኪኢታንቻሢ ዛካሪያሴም፥ “ሃያ ኮዦ ሃይሶ ታ ዒንሢም ኬኤዛንዳጉዲ ፆኦሲ ታና ዳኬኔ። ጋዓንቴ ኔኤኒ ሃሢ ጉሙርቂባኣሢሮ ናዓሢ ሾይንታንዳያ ሄላንዳኣና ዻንጋ ኔ ባይቃንዳኔ” ጌዔኔ። ዬያሮ ቤዞማና ዛካሪያሴ ጌኤሲ ባሺንቴኔ። ዬካፓ ዬይ ኪኢታንቻሢ ዛካሪያሴፓ ዱማዼኔ። ዛካሪያሴ ማዒ ፔ ማኣሪ ዴንዴሢኮ ጊንፃ ማቻ ዒዛኮ ጎጳኔ።

{{https://api.unfoldingword.org/obs/jpg/1/en/360px/obs-en-22-04.jpg?direct&}}

ዔልሳቤፃ ላሆ ዓጊኒ ማዔ ጎጲንዶ ዓኣንቴ ዬይ ኪኢታንቻሢ ማይራሞ ጌይንታ ዔልሳቤፆ ዒጊኒስኬኖ ኮራ ዒዛ ዔሪባኣ ጎይሢና ሙኪ ጴዼኔ። ዬና ማይራማ ዮሴፔ ዒዞ ዔካኒ ዖኦጫያ ኩሙሢ ዉዱሮ ናይኬ። ኪኢታንቻሢ ማይራሞም፥ “ኔ ጎጳዺ ዓቲንቄ ናይ ሾዓንዳኔ፤ ሱንፆዋ ዒዛኮ ኔ ‘ዬሱሴ’ ጌይ ጌሣንዳኔ” ጌዔኔ። ዒዚ ዼኤፖ ፆኦዛሢ ናይ ጌይንታንዳኔ፤ ዎይሥሢ ቢታንቶዋ ናንጊና ዒዛሮ ማዓንዳኔ” ጌዔኔ።

{{https://api.unfoldingword.org/obs/jpg/1/en/360px/obs-en-22-05.jpg?direct&}}

ማይራማ ዒማና፥ “ታኣኒ ኩሙሢ ዉዱሮ ናይኬ፤ ዬይ ዎይቲ ማዓኒ ዳንዳዓይ?” ጌዔኔ። ኪኢታንቻሢ፥ “ዓያና ጌኤሺ ኔ ጊዳ ዬዓንዳኔ፤ ዼኤፖ ፆኦዛሢኮ ዎልቃ ኔ ጎጳንዳጉዲ ማሃንዳኔ። ዬያሮ ናዓሢ ዱማዼያ ፆኦሲ ናይ ማዓንዳኔ” ጌዔኔ፤ ዬያ ማይራማ ጉሙርቂ ጎናሲ ዔኬኔ።

{{https://api.unfoldingword.org/obs/jpg/1/en/360px/obs-en-22-06.jpg?direct&}}

ዬይ ኪኢታንቻሢ ማይራሞም ዬያ ሃይሶ ኬኤዜስካፓ ማይራማ ኔጉዋዖ ዔልሳቤፆ ዖኦጫኒ ዴንዴኔ። ዔልሳቤፃ ማይራሞኮ ዔኤሊፆ ዋዋይዛኣና ናዓ ጎጶይዳ ኮኦሚሢ ዓርቄኔ። ዬያሮ ዬያታ ላምዖ ላኣሎንሢ ፆኦሲ ዔያቶም ማዼ ማዾና ዎዛዼኔ። ማይራማ ዔልሳቤፆ ማኣራ ሃይሦ ዓጊኒ ዴዔስካፓ ማዒ ፔ ማኣሪ ዴንዴኔ።

{{https://api.unfoldingword.org/obs/jpg/1/en/360px/obs-en-22-07.jpg?direct&}}

ዔልሳቤፃ ዓቲንቄ ናይ ሾዔስካፓ ዛካሪያሴና ዎላ ናዓሢኮ ሱንፆ ዔያታ ኪኢታንቻሢ ዓይሤ ጎይፆ ዮሃኒሴ ጌይ ጌሤኔ። ዬካፓ ፆኦሲ ዛካሪያሴኮ ዻንጎ ቡሊ ጌስቲሴኔ። ዬያሮ ዛካሪያሴ፥ “ፆኦሲ ዴሮም ማሌሢሮ ጋላታ ዒዛም ማዖንጎ! ኔኤኒ ሃይ ታ ናዓሢ፥ ዓሳ ፔኤኮ ጎሞ ቡኡፂ ማኣሪንታንዳ ጎይፆ ዻዋ፥ ዼኤፖ ፆኦዛሢ ማሊሢ ኬኤዛያ ኔ ጌይንታንዳኔ!” ጌዔኔ።

**//ጌኤዦ ማፃኣፓ ኬኤዚንቴ ሃይሴ፡- ሉቃሴ 1።// **
